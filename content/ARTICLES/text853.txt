
<p>PÄIVÄT 14 - 22| La Sallesta Courmayeria ja Pilaa
</p>
<h3 style='font-size:12px'>Tuomo Kähönen | 2023</h3>
<p><span style='font-weight:bold'>Seuraava majoituksemme, olikin </span>sitten pienessä pittoreskissä kylässä Courmayerin ja Aostan välissä.  Tarkoitus oli täällä hoitaa vähän työ-, koulu- ja muita juoksevia asioita, pestä pyykkiä ja käydä tietty myös välillä mäessä.
</p>

<p>Vaikka majoitus ei ollut ihan itse La Sallen kauniissa ahdaskujaisessa kylässä, kiittelin itseäni siitä, että olin tajunnut ottaa majoituksen päätien varresta bussipysäkin vierestä. Jos yli 20 kiloiset rollerit olisi pitänyt repiä kilometri ylämäkeen olisivat käteni vieläkin niin pitkät että voisin kiinnittää laudan siteet kumartumatta.
</p>

<p>Majoitus oli kattohuoneisto rakennuksessa, jonka kivijalassa oli supermarket, sekä baari. bussipysäkki (aosta, Courmayer) oli 50 metriä ulko-ovesta. Strategisesti täydellinen.
</p>

<p>Teimme täältä kaksi pistoiskua Pilaan ja yhden Courmayeriin. Lisäksi kävimme Lauantaina fiilistelemässä Aostan kävelykatumeininkejä samalla, kun noudimme perjantailaskun jälkeen huoltoon jättämämme laudat paikallisesta lumilautaliikkeestä.
</p>

<p>Courmayeriin tuli alkuviikosta sen verran tuoretta lunta, että löysimme Arpin alapuolelta ihan kivoja pöllyäviä linjoja piirrettäväksi.
</p>

<p>Öinen lumen tulo jatkuikin sitten Pilan suunnilla, jossa kävimme ensin kaksin ja sitten Antin kanssa  hakemassa helposti saavutettavia pikkuoffeja. 
</p>

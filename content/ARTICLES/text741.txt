
<h2>PÄIVÄ 5  | Muutto La Thuilen rinteeseen
</h2>
<h3 style='font-size:12px'>Tuomo Kähönen | 2023</h3>
<p><span style='font-weight:bold'>Sunnuntaina muutettiin majoitukseen </span>numero 2. Pieni itsenäinen mökki keskellä La Thuilen rinteitä, 2 200 metrin korkeudessa.
</p>

<p>Mökille pääsee vain hissillä, kaupassakäynnit ja roskien viennit hoidetaan laudalla ja kotona tai sen yläpuolella on oltava ennen viimeistä hissiä (16:30).
</p>

<p>Jossain nuoruuden reissussa tämä olisi ehkä tuntunut vankilalta, mutta kun toinen on afterskihin liian vanha ja toinen liian nuori, niin tämä majoitus on laskijan paratiisi. Laudan voi kiinnittää jalkoihin omalla terassilla ja vastaavasti päivän päätteeksi voi laskea suoraan kotiovelle. Myös kesken päivän on miellyttävää syödä lounasta tai nauttia aamulla hankeen tökätty olut omalla aurinkoisella terdellä, vaikkapa lauta jaloissa.
</p>

<p>Jos tänä viikkona olisi tullut lunta, niin ei olisi ollut epäilystäkään keiden jäljet olisivat ensin piirtynyt lähireunuksille, kylähissin vielä ollessa suljettuna. Näin hyvää tuuria ei meille kuitenkaan suotu, vaikka kelit muuten hellivätkin.
</p>
